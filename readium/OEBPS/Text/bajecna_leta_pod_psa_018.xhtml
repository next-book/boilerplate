<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bajecna_leta_pod_psa-16</title>
  <link href="../Styles/bajecna_le_idstyles.css" rel="stylesheet" type="text/css" />
</head>

<body id="bajecna_leta_pod_psa" xml:lang="cs-CZ">
  <div>
    <p class="MLP-uroven2-kapitola" id="toc_marker-13">XIII</p>

    <p class="MLP-UROVEN3-NADPIS-I" id="toc_marker-13-1">1</p>

    <p class="MLP-text-bez1radku">Kvidův otec se již několik dní před svatbou svého syna definitivně rozhodl, že oněch přibližně jedenáct set metrů, které dělily jeho garáž od obřadní síně, pojede, jak se říká, <span class="MLP-znak-kurziva-11b">na jistotu</span>. Své předsevzetí pak splnil beze zbytku, a&nbsp;to i&nbsp;navzdory tomu, že rychlost jízdy, kterou volil, by se snad lépe hodila k&nbsp;pohřbu. Ignoroval nechápavé troubení vozů jedoucích za ním i&nbsp;stále se zvětšující mezeru před ním, svíral pevně volant a&nbsp;jeho pohled byl chladnokrevně soustředěný.</p>

    <p class="MLP-text">Když svatebčané vystoupili z&nbsp;vozů, seřadili se podle protokolu a&nbsp;vydali se na štěrkem vysypané nádvoří před klášterem, čekalo je první překvapení v&nbsp;podobě vzorně vyrovnaného špalíru osmi uniformovaných členů závodní stráže v&nbsp;průměrném věku šedesát sedm let.</p>

    <p class="MLP-text">„Čestná jednotko, pozor!“ zavelel stařeckým hlasem jejich velitel. Kvido cosi podobného tušil, neboť se mu v&nbsp;posledních dnech hned několikrát stalo, že po návratu z&nbsp;obchůzky do vrátnice vrátní s&nbsp;potutelnými úsměvy zmlkli, ale při pohledu na všechny ty oteklé, svraštělé, revmatické ruce, roztřesené z&nbsp;heroického úsilí udržet u&nbsp;štítu služební čepice prsty alespoň chvíli napjaté, se musel bránit nečekanému dojetí.</p>

    <p class="MLP-text">„Pohov!“ zvolal přiškrceně.</p>

    <p class="MLP-text">Překvapení číslo dvě, ne-li rovnou malou senzaci, obstarala soudružka Šperková, která svým někdejším nejlepším recitátorům přivedla do obřadní síně dva své nynější svěřence, rovněž chlapce a&nbsp;dívku, v&nbsp;pionýrských krojích.</p>

    <p class="MLP-text">„No to je hezký!“ řekl dědeček Josef. „Pionýři!“</p>

    <p class="MLP-text">„Nech toho!“ šeptala rozzlobeně babička.</p>

    <p class="MLP-text">Kvidova matka se tvářila neutrálně.</p>

    <p class="MLP-text">Ke zděšení Kvidova otce se pod státním znakem vedle sametové opony náhle objevil soudruh Šperk. Usmíval se.</p>

    <p class="MLP-text">„To je on,“ zašeptala matka doktoru Liehrovi. „Jak se směje.“</p>

    <p class="MLP-text">„Tenhle?“ divil se psychiatr.</p>

    <p class="MLP-text">„Nechte toho!“ šeptal zuřivě Kvidův otec.</p>

    <p class="MLP-text">Schylovalo se k&nbsp;přednesu básně. Malý pionýr uchopil svoji partnerku za ruku a&nbsp;začal. Soudružka Šperková na Jarušku zamrkala.</p>

    <p class="MLP-verse--12-12">„Ta zem je divukrásná<br />
    a&nbsp;plná lahody.<br />
    Ach, tam bys byla šťastna!<br />
    Je to zem svobody,“</p>

    <p class="MLP-text-bez1radku">recitoval mezitím chlapec. Když došel ke slovům „tam bys byla šťastna“, otočil k&nbsp;dívce rychle tvář. Soudružka Šperková kývla. Kvido pohlédl na Jarušku. Všiml si, že se jí pod závojíčkem pohybují rty.</p>

    <p class="MLP-verse--12-12">„Potok si cestu klestí<br />
    a&nbsp;časem prorve břeh.<br />
    Náš klid a&nbsp;naše štěstí<br />
    je jenom v&nbsp;štěstí všech,“</p>

    <p class="MLP-text-bez1radku">skončili dvojhlasně mladí umělci.</p>

    <p class="MLP-text">„A&nbsp;herdek!“ zašeptal slyšitelně Paco.</p>

    <p class="MLP-text">„Děkujeme pionýrům za pěkné úvodní vystoupení,“ řekl soudruh Šperk a&nbsp;vlídně pokynul oddávajícímu.</p>

    <p class="MLP-uroven3-nadpis" id="toc_marker-13-2">2</p>

    <p class="MLP-text-bez1radku">Svatební hostina se z&nbsp;úsporných důvodů konala doma, na třech k&nbsp;sobě přiražených stolech na terase. Rozhodně nebyla nikterak okázalá.</p>

    <p class="MLP-text">„Jako vrátný nemůžeš čekat zázraky,“ řekla matka Kvidovi rovnou. K&nbsp;obědu byly řízky a&nbsp;bramborový salát. Nalévalo se pivo.</p>

    <p class="MLP-text">„Jemu nenalévejte!“ žádala babička Věra a&nbsp;přikryla dědečkovu sklenici rukou.</p>

    <p class="MLP-text">„No slyšíte ji?“ dovolával se dědeček účasti ostatních. Prudce vstal a&nbsp;odešel se projít na zahradu.</p>

    <p class="MLP-text">„Ke stolu!“ volal Kvidův otec s&nbsp;nervózním zářivým úsměvem.</p>

    <p class="MLP-text">Paco přinesl magnetofon.</p>

    <p class="MLP-text">„Teď by sis mohl poslechnout tu kazetu – když máme ten komunistickej rituál za sebou,“ naléhal na bratra. „Slibuješ mi to nejmíň tejden!“</p>

    <p class="MLP-text">„Teď toho nechte!“ žádal otec.</p>

    <p class="MLP-text">„Slituj se, bráško! Nestačí ti, že se žením? Musím ještě ke všemu poslouchat trampský písně?“</p>

    <p class="MLP-text">„Nejsou to trampský písně!“ bránil se Paco a&nbsp;na důkaz svých slov magnetofon pustil – stinné podloubí terasy se ihned zaplnilo hlasem Karla Kryla.</p>

    <p class="MLP-text">„Proboha, vypněte to!“ nařizovala matka. „Chceme se v&nbsp;klidu naobědvat.“</p>

    <p class="MLP-text">„Potom, Paco,“ ujišťoval bratra Kvido.</p>

    <p class="MLP-text">„To známe…“</p>

    <p class="MLP-text">„Salám do <span class="MLP-znak-kurziva-11b">bramborového salátu</span>!“ zděsila se náhle babička Líba. „A&nbsp;ta mrkev – je kupovaná!“</p>

    <p class="MLP-text">„Kupovaná,“ řekla matka vzdorně.</p>

    <p class="MLP-text">„<span class="MLP-znak-kurziva-11b">Kupovaná</span> mrkev!“ volala babička. „Víte, kolik mikrogramů dusičnanů v&nbsp;litru moči připouští norma?“</p>

    <p class="MLP-text">Nikdo neodpovídal.</p>

    <p class="MLP-text">„Mohu vám dolít pivo?“ otázal se Kvido trochu užaslé tchyně.</p>

    <p class="MLP-text">„Děkuji.“</p>

    <p class="MLP-text">„Víte kolik?“ opakovala babička.</p>

    <p class="MLP-text">„Kolik?“ nevydržel doktor Liehr.</p>

    <p class="MLP-text">„Osmdesát. A&nbsp;víte, kolik jich tam v&nbsp;průměru máme?“</p>

    <p class="MLP-text">„Kolik?“</p>

    <p class="MLP-text">„<span class="MLP-znak-kurziva-11b">Sedm set třicet!</span>“ vykřikla babička triumfálně. „A&nbsp;ona klidně <span class="MLP-znak-kurziva-11b">koupí</span> mrkev.“</p>

    <p class="MLP-text">„Loni jsem měla mrkve pět záhonů,“ informovala doktora nevzrušeně matka. „Za jediný měsíc ji spotřebovala na mrkvový placičky.“</p>

    <p class="MLP-text">Psychiatr věnoval Kvidovu otci soucitný pohled plný vzájemné mužské solidarity.</p>

    <p class="MLP-text">„Omluvte mě na okamžik,“ požádal Kvidův otec a&nbsp;vstal.</p>

    <p class="MLP-text">„Kam jdeš?“ zeptala se matka. „Věnce kladete v&nbsp;osm.“</p>

    <p class="MLP-text">„To je v&nbsp;pořádku,“ řekl otec poněkud záhadně.</p>

    <p class="MLP-text">O&nbsp;minutu později se z&nbsp;hlubin domu ozval naříkavý zvuk protahovačky.</p>

    <p class="MLP-text">„Pane doktore,“ řekla Kvidova matka. „Mohl byste mi prosím nalít z&nbsp;támhleté láhve?“</p>

    <p class="MLP-uroven3-nadpis" id="toc_marker-13-3">3</p>

    <p class="MLP-text-bez1radku">Kvidův otec se na svatební hostinu vrátil až těsně před devátou. Byl oblečen v&nbsp;červených teplákách a&nbsp;byl značně uřícený. V&nbsp;levé ruce držel hořící pochodeň.</p>

    <p class="MLP-text"><span>Inženýr Zvára, který ho doprovázel, byl oblečen civilně; nesl smuteční věnec s&nbsp;rudou stuhou se zlatým nápisem Tělovýchovná jednota.</span></p>

    <p class="MLP-text"><span>„Nestihl jsem to uhasit,“ řekl Kvidův otec zadýchaně. Krátce pohlédl na věnec. „Ti pitomci nechali udělat dva,“ dodal na vysvětlenou.</span></p>

    <p class="MLP-text">„To nevadí!“ zasmála se Kvidova matka s&nbsp;podivně měkkou výslovností. „Však ty už si s&nbsp;ním budeš vědět rady!“</p>

    <p class="MLP-text">„Zpívá tam Internacionálu, místo aby zpíval synovi na svatbě!“ smál se inženýr Zvára. „Tak jsem vám ho radši přived.“</p>

    <p class="MLP-text">„Pane inženýre,“ řekl ztěžka Paco. „Odpovězte mi na jedinou otázku –“</p>

    <p class="MLP-text">„Žádné otázky!“ rozčilil se Kvido. „Kdo mu hergot dovolil pít?“</p>

    <p class="MLP-text">Otec hodil pochodeň do sudu s&nbsp;dešťovou vodou. Zasyčela.</p>

    <p class="MLP-text">„Jste členem komunistické strany?“ zvolal Paco.</p>

    <p class="MLP-text">„Dobrá otázka,“ řekl Liehr. „Kluk má talent.“</p>

    <p class="MLP-text">„Co byste říkal výletu ponorkou, doktore?“ řekla vesele matka. „Myslím se mnou?“</p>

    <p class="MLP-text">„To je složitější, hochu,“ řekl Zvára s&nbsp;nehezkým úsměvem.</p>

    <p class="MLP-text">„Manžel nám totiž potopil kánoi!“</p>

    <p class="MLP-text">„Tak vypadněte! My tady nejsme žádnej předvoj!“ zařval nakřáple Paco.</p>

    <p class="MLP-text">Z&nbsp;ohybu silnice se ozval zvuk blížící se dechovky.</p>

    <p class="MLP-text">„Už jde průvod!“ volal rozčileně otec. „Pojďte dovnitř!“</p>

    <p class="MLP-text">„Vykašlete se na to,“ řekl Zvárovi Kvido. „Je namazanej…“</p>

    <p class="MLP-text">„Miluju průvody!“ zvolala Kvidova matka. „Vy ne, doktore?“</p>

    <p class="MLP-text"><span>„Na co se má vykašlat?“ ječel Paco. „Na pravdu? Na čest? Na svědomí?“</span></p>

    <p class="MLP-text">„Ani ne,“ řekl doktor. „Ale mám rád lampióny.“</p>

    <p class="MLP-text">„Ty náš malej bojovníčku,“ řekl Pacovi Kvido. „Padej si lehnout!“</p>

    <p class="MLP-text">„Už jsou tady!“ volal úzkostně otec. „Všichni běžte hned dovnitř!“</p>

    <p class="MLP-text">„Přiveď je sem!“ poroučela matka. „Zachtělo se mi tančit s&nbsp;tvým lékařem! Co říkáš, Jaruško, nezatančíme si?“</p>

    <p class="MLP-text">„Ano!“ nadchla se Jaruška.</p>

    <p class="MLP-text">V&nbsp;soumraku nad silnicí zableskly nástroje muzikantů. Za nimi už bylo vidět první žlutobarevná světélka.</p>

    <p class="MLP-text">„Já je přivedu!“ řekl Zvára, aby unikl Pacovým otázkám.</p>

    <p class="MLP-text">O&nbsp;pár minut později celá kapela, následovaná částí lampiónového průvodu, obstoupila v&nbsp;půlkruhu terasu. Jaruška hudebníky obešla s&nbsp;tácem plným skleniček.</p>

    <p class="MLP-text">„Na zdraví ženicha a&nbsp;nevěsty!“ řekl obřadně kapelník.</p>

    <p class="MLP-text">„Sólo pro novomanžele!“ vykřikl kdosi.</p>

    <p class="MLP-text">Muzikanti vrátili sklínky na tácek a&nbsp;rádi změnili revoluční repertoár. Do teplého podvečera zazněl klouzavý valčík. Kvidovi se zabořily podpatky do měkkého trávníku. Jaruška zářila; když se zády otřela o&nbsp;skloněné větve nejbližších jabloní, na ramena svatebních šatů jí padaly celé spršky růžovobílých okvětních plátků.</p>

    <p class="MLP-text">„Do prdele s&nbsp;dechovkou!“ křičel Paco, ale nikdo mu naštěstí nerozuměl. Příští skladba už patřila všem. Na trávníku se objevilo víc než deset párů. Kvido s&nbsp;Jaruškou odešli dolít skleničky. V&nbsp;kuchyni potkali několik úplně cizích dětí.</p>

    <p class="MLP-text">„Nazdar, děti,“ řekl Kvido.</p>

    <p class="MLP-text">„Dobrý den,“ řekly děti. „My máme žízeň.“</p>

    <p class="MLP-text">„To je maření májových oslav!“ šeptal Zvárovi Kvidův otec. „To bude průser!“</p>

    <p class="MLP-text">„Nežer to tak, člověče!“ odsekl mu Zvára.</p>

    <p class="MLP-text">Otec odešel kamsi do sklepa. Jaruška znovu obešla muzikanty a&nbsp;připila si s&nbsp;kapelníkem.</p>

    <p class="MLP-text">„Nazdar, vrátnej,“ řekl Kvidovi jakýsi mladík. „Já jsem nějakej Míla!“</p>

    <p class="MLP-text">„Nazdar, Mílo!“ řekl Kvido.</p>

    <p class="MLP-text">Na zahradě nastalo jakési opilé sbratření.</p>

    <p class="MLP-text">„Chtěl bych žít na venkově,“ řekl matce doktor Liehr.</p>

    <p class="MLP-text">„To jsi vůl,“ řekla matka. „Umíš tango?“</p>

    <p class="MLP-text">„Není co pít,“ řekl Kvidovi Míla. Obrátil prázdnou láhev.</p>

    <p class="MLP-text">„Pojď se mnou, Mílo,“ řekl Kvido. „Něco najdem.“</p>

    <p class="MLP-text">Na schodech do sklepa potkali staršího muže.</p>

    <p class="MLP-text">„Good evening, Sir,“ řekl mu Kvido s&nbsp;úsměvem.</p>

    <p class="MLP-text">„Good evening!“ smál se muž.</p>

    <p class="MLP-text">„Kdo to byl?“ chtěl vědět Míla.</p>

    <p class="MLP-text">„Babiččin přítel,“ řekl Kvido. „Maďar.“</p>

    <p class="MLP-text">Vrazili do babičky. Nesla papírovou krabici.</p>

    <p class="MLP-text">„Hallo!“ řekl Kvido.</p>

    <p class="MLP-text">„Maďarka?“ řekl Míla.</p>

    <p class="MLP-text">„Babička,“ řekl Kvido. „Krade salámy.“</p>

    <p class="MLP-text">„To nemá chybu,“ řekl Míla.</p>

    <p class="MLP-text">„Chceš salám?“ řekl Kvido.</p>

    <p class="MLP-text">Nahlédli do dílny a&nbsp;Míla polekaně uskočil.</p>

    <p class="MLP-text">„Co to je?“ zařval.</p>

    <p class="MLP-text">„Otec. Zkouší si rakev.“</p>

    <p class="MLP-text">„To nemá chybu,“ řekl Míla. „Jste fajn rodina.“</p>

    <p class="MLP-text">„Co vůbec děláš, Mílo?“ řekl Kvido.</p>

    <p class="MLP-text">„Já?“ řekl Míla. „Dělníka.“</p>

    <p class="MLP-text">„To nemá chybu,“ řekl Kvido. „Ani nevíš, jak dlouho jsem tě sháněl.“</p>
  </div>
</body>
</html>
